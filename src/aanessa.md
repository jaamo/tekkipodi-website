---
layout: layouts/base.njk
title: Äänessä
description: "Kuka Tekkipodia tekee."
---

# Äänessä: Jaakko Alajoki

Moi! Olen Jaakko Alajoki – teknologiayrittäjä, faija, pyöräilijä ja ikuinen optimisti. Jos etsinnässäsi on sattumalta teknologia podcast, joka yhdistää  (ainakin kuvitellun) asiantuntemuksen ja uteliaan asenteen tulevaisuuteen, olet löytänyt oikeaan paikkaan.

## Legopalikoista teknologiajohtajaksi

Intohimoni tekniikkaan ei syntynyt eilen. Se alkoi lapsuuden olohuoneen lattialta Lego-palikoiden keskeltä, siirtyi pian omien tietokoneiden rakenteluun ja huipentui 90-luvun laskentatehon räjähtävään kasvuun. Olen kasvanut aikana, jolloin maailma digitalisoitui silmiemme edessä, ja se vauhti on tarttunut minuun pysyvästi.

Tie vei luontevasti teknilliseen korkeakouluun ja sieltä yrittäjyyden pariin. Vuosien varrella olen rakentanut useita yritysaihioita, joista tunnetuimpana Evermade. Olin yksi sen perustajista ja toimin pitkään yrityksen teknologiajohtajana (CTO), kunnes yritys kasvoi sellaiseen pisteeseen, että oli aika katsoa taas eteenpäin. Tällä hetkellä toimin riippumattomana teknologiayrittäjänä tutkimassa uusia mahdollisuuksia.

## Miksi Tekkipodi on olemassa?

Uskon vakaasti, että teknologia on avain maailman suurimpien ongelmien ratkaisemiseen – se on ollut sitä läpi historian, ja se on sitä nyt enemmän kuin koskaan. Seuraan alan uutisointia lähes pakonomaisella tarkkuudella, ja jossain kohtaa tuli olo, että haluaisin puhua näistä aiheista ääneen muuallekin kuin vain kotona ruokapöydän ääressä.

Mietin pitkään, että onko tämä it podcast, tekoälypodcast, teknologiapodcast vai mikä-lieneekään-podcast. Päädyin sitten yleiseen konseptiin podcast teknologiasta. Tekkipodi pureutuu erilaisiin aiheisiin aina koodauksesta, tieteestä, innovaatioista ja tekoälyyn. Erityisesti nykyhetken suurin murros eli tekoäly on keskiössä lähes jokaisessa jaksossa. Koitan pitää hommat yleistajuisina. Se on ollu työtäni vuosikymmenet. Tosin en ehkä aina onnistu siinä. 

Itselleni on tärkeintä, että homman tekeminen on kivaa. Tykkään seurata alaa. Tykkään selittää. Joten tehdään tätä niin kauan, kuin hommat maistuu hyvältä.

# Ei pelkkää nörtteilyä

Kun en ole ruudun ääressä tai mikrofoni kädessä, minut löytää todennäköisesti kahden pyörän päältä. Olen himopyöräilijä ja pyörätubettaja, sillä mekaniikka, vauhti ja luonto tarjoavat täydellisen vastapainon digitaaliselle maailmalle.
